# Standard token exchange (v2)

Dit is de **aanbevolen** variant van de token exchange. Keycloak biedt deze sinds versie 26.2 standaard aan: er zijn geen server features nodig, geen fine-grained admin permissions en geen aparte token-exchange client.

Draai je nog op de [legacy (v1) token exchange](keycloak-token-exchange-v1.md)? Zie [Migratie van v1 naar v2](#migratie-van-v1-naar-v2) verderop op deze pagina.

**Zie ook:** deze pagina beschrijft alleen de token exchange. De overige Keycloak-inrichting staat op de algemene [Keycloak configuratie](keycloak.md) pagina en is net zo goed verplicht: de [gebruikersattributen](keycloak.md#gebruikersattributen-burger-flow) `bsn` en `authenticationMethod`, de [`middel` claim](keycloak.md#de-middel-claim) op de frontend client, en de [redirect-URI](keycloak.md#clients-en-backend-configuratie) van die client.

## Vereisten

* Keycloak **26.2 of hoger**.
* NL Portal **4.0.0 of hoger**.

Expliciet **niet** nodig:

* geen `KC_FEATURES` (standard token exchange staat standaard aan);
* geen `admin-fine-grained-authz`;
* geen permissions of policies op een doelclient;
* geen aparte token-exchange client.

## Clients

Twee clients volstaan:

| Client (voorbeeldnaam) | Type | Doel |
| ---------------------- | ---- | ---- |
| `nl-portal` | public, standard flow | Login van de frontend (SPA). Draagt de `middel` mapper en de audience mapper. |
| `nl-portal-m2m` | confidential, service accounts, met secret | Voert de token exchange uit namens de backend ("m2m" = machine-to-machine). Draagt de client scope met de `aanvrager` mappers en de audience mapper. |

Het belangrijkste verschil met v1: bij standard token exchange bouwt Keycloak de nieuwe token op vanuit de **aanvragende** client, niet vanuit een doelclient. De `aanvrager.bsn`/`aanvrager.kvk` mappers horen daarom thuis op de m2m client. Dat is ook de reden dat de derde client overbodig wordt.

## Stap 0: de twee clients aanmaken

Heb je de clients al (bijvoorbeeld omdat je vanaf v1 migreert), sla deze stap dan over en ga door naar [stap 1](#stap-1-client-scope-met-de-aanvrager-mappers).

Beide clients maak je aan via *Clients* → **Create client** → *Client type*: `OpenID Connect`.

**`nl-portal` (frontend):**

| Scherm | Instelling | Waarde |
| ------ | ---------- | ------ |
| General settings | *Client ID* | `nl-portal` |
| Capability config | *Client authentication* | **Off** (dit maakt de client public) |
| Capability config | *Standard flow* | aan |
| Capability config | *Service accounts roles* | uit |
| Login settings | *Valid redirect URIs* | de URL van je frontend, bijvoorbeeld `https://portal.example.nl/*` |
| Login settings | *Web origins* | de origin van je frontend, bijvoorbeeld `https://portal.example.nl` |

De redirect-URI moet overeenkomen met de frontend-variabele `OIDC_REDIRECT_URI`; zie [Clients en backend configuratie](keycloak.md#clients-en-backend-configuratie).

**`nl-portal-m2m` (backend):**

| Scherm | Instelling | Waarde |
| ------ | ---------- | ------ |
| General settings | *Client ID* | `nl-portal-m2m` |
| Capability config | *Client authentication* | **On** (dit maakt de client confidential) |
| Capability config | *Standard flow* | uit |
| Capability config | *Service accounts roles* | **aan** |

Na het opslaan verschijnt op deze client een extra tab *Credentials*. Daar staat de *Client secret* die je in [stap 4](#stap-4-backend-configuratie) bij de backend invult. Klik niet op *Regenerate*: de oude secret is daarna niet meer terug te halen.

## Stap 1: client scope met de aanvrager mappers

Maak via *Client scopes* → **Create client scope** een scope aan (bijvoorbeeld `aanvrager`):

| Instelling | Waarde |
| ---------- | ------ |
| *Name* | `aanvrager` |
| *Type* | `None` (hiermee krijgt niet elke nieuwe client de scope automatisch; je koppelt hem hieronder handmatig aan alleen de m2m client) |
| *Protocol* | `openid-connect` |
| *Include in token scope* | aan |

Voeg daarna op de tab *Mappers* van die scope twee mappers toe via **Configure a new mapper** → *User Attribute*:

| Mapper | User Attribute | Token Claim Name | Claim JSON Type | Add to access token |
| ------ | -------------- | ---------------- | --------------- | ------------------- |
| `bsn` | `bsn` | `aanvrager.bsn` | `String` | aan |
| `kvk` | `kvk` | `aanvrager.kvk` | `String` | aan |

De punt in `aanvrager.bsn` is functioneel: Keycloak nest de claim daardoor als `{"aanvrager":{"bsn":"..."}}`, en dat is precies wat de backend uitleest.

Koppel de scope daarna als **default client scope** aan `nl-portal-m2m`: *Clients* → `nl-portal-m2m` → tab *Client scopes* → **Add client scope** → vink `aanvrager` aan → **Add** → kies **Default**. Kies hier niet *Optional*: dan moet de aanvrager de scope expliciet opvragen, wat de backend niet doet.

Koppel deze scope **niet** aan de frontend client. Dat is wat ervoor zorgt dat de token van de browser nooit een BSN of KVK bevat.

## Stap 2: audience mappers

Een mapper die bij één specifieke client hoort, zet je in Keycloak 26 niet op de client zelf — clients hebben geen *Mappers* tab meer. Je zet hem op de *dedicated* client scope die Keycloak automatisch per client aanmaakt:

*Clients* → `nl-portal` → tab *Client scopes* → klik op **`nl-portal-dedicated`** (de eerste regel in de lijst) → **Add mapper** → **By configuration** → **Audience**.

Vul in:

| Instelling | Waarde |
| ---------- | ------ |
| *Name* | `m2m-audience` (vrij te kiezen) |
| *Included Client Audience* | `nl-portal-m2m` |
| *Add to access token* | aan |
| *Add to ID token* | uit |

Dit is nieuw ten opzichte van v1 en het is **verplicht**: standard token exchange accepteert een subject token alleen als de aanvragende client al in de `aud` van die token staat. Zonder deze mapper mislukt elke exchange, met de melding `Client is not within the token audience` (zie [Foutmeldingen](#foutmeldingen)).

Voeg via dezelfde route — *Clients* → `nl-portal-m2m` → *Client scopes* → **`nl-portal-m2m-dedicated`** → **Add mapper** → **By configuration** → **Audience** — dezelfde mapper ook toe op `nl-portal-m2m`. Voor de exchange zelf is dat niet nodig, maar hierdoor draagt ook de geëxchangede token de audience — de voorwaarde om [audience validatie](keycloak.md#audience-validatie) te kunnen aanzetten.

## Stap 3: standard token exchange aanzetten

Zet op `nl-portal-m2m` onder *Settings* → *Capability config* de optie **Standard token exchange** aan.

In een realm export is dit het client attribuut:

```json
"attributes" : {
  "standard.token.exchange.enabled" : "true"
}
```

## Stap 4: backend configuratie

```yaml
nl-portal:
    authentication:
        keycloak:
            token-exchange-version: v2
            resource: nl-portal-m2m
            credentials:
                secret: <secret van de m2m client>
```

Of via de environment variabelen van de app image:

```
KEYCLOAK_TOKEN_EXCHANGE_VERSION=v2
KEYCLOAK_CLIENT_ID=nl-portal-m2m
KEYCLOAK_CLIENT_SECRET=<secret>
```

Laat `KEYCLOAK_TOKEN_EXCHANGE_AUDIENCE` **leeg**. De waarde is alleen voor v1 bedoeld; een waarde die je uit een v1-opstelling meeneemt is per definitie geen audience die de m2m client mag uitgeven, en de exchange mislukt dan (zie [Foutmeldingen](#foutmeldingen)).

## Verifiëren

Een succesvolle login is **geen** bewijs dat je op v2 draait: een v2-verzoek tegen een realm die nog op v1 staat wordt gewoon door de legacy engine afgehandeld. Controleer daarom:

1. Staat **Standard token exchange** aan op de m2m client?
2. Bekijk de log van de backend: bij het opstarten verschijnt `Keycloak token exchange mode: V2` en géén deprecation waarschuwing.
3. Zet `token-exchange-version` tijdelijk op `v1`. Tegen een v2-realm hoort dat te mislukken met `Parameter 'subject_token_type' required for standard token exchange`. Krijg je die melding niet, dan draait je realm nog op v1.

## Migratie van v1 naar v2

### Voorwaarde vooraf

Je Keycloak moet **26.2 of hoger** zijn. Draai je ouder, upgrade dan eerst; dat is een aparte wijziging met een eigen herstart.

Laat de features van je bestaande v1-opstelling aanstaan tot en met stap 6. Legacy en standard token exchange sluiten elkaar niet uit: een realm met zowel de v1-doelclient als de v2-instellingen bedient beide varianten naast elkaar, waardoor de v1-flow blijft werken terwijl je v2 inricht en omschakelt. Het uitzetten komt daarom pas aan het eind, wanneer niets er meer van afhangt.

Voor v2 zelf hoef je op de server niets aan te zetten. Standard token exchange is geen server feature, maar de client-instelling uit [stap 3](#stap-3-standard-token-exchange-aanzetten).

### Stappen

De migratie kan zonder downtime. Stap 1 tot en met 3 zijn toevoegingen in het realm die de draaiende v1-flow niet raken; pas stap 4 schakelt de backend om.

1. Maak de client scope met de `aanvrager` mappers aan en koppel die aan de m2m client ([stap 1](#stap-1-client-scope-met-de-aanvrager-mappers)).
2. Voeg de audience mappers toe op beide clients ([stap 2](#stap-2-audience-mappers)).
3. Zet **Standard token exchange** aan op de m2m client ([stap 3](#stap-3-standard-token-exchange-aanzetten)).
4. Zet `token-exchange-version` op `v2` **en maak `KEYCLOAK_TOKEN_EXCHANGE_AUDIENCE` in dezelfde wijziging leeg**. Laat je de oude audience staan, dan mislukt elke exchange.
5. Verifieer: inloggen werkt, en Mijn Gegevens toont nog steeds BRP-gegevens. Dat tweede is de echte controle — het bewijst dat `aanvrager.bsn` nu via de nieuwe client scope binnenkomt.
6. Ruim pas daarna op, in deze volgorde:
   1. verwijder de token-exchange permission op de doelclient;
   2. verwijder de doelclient;
   3. verwijder de oude `aanvrager` mappers;
   4. zet de legacy token exchange en de fine-grained admin permissions uit op je Keycloak. Dat zijn server features, dus daar hoort een herstart bij; v2 heeft ze niet nodig.

**Terugrollen:** zet `token-exchange-version` terug op `v1` en herstel `KEYCLOAK_TOKEN_EXCHANGE_AUDIENCE` naar de doelclient. De realm-configuratie uit stap 1 tot en met 3 mag blijven staan en blijft geldig zolang stap 6 nog niet is uitgevoerd. Na stap 6 is terugrollen niet meer mogelijk zonder de doelclient opnieuw in te richten.

## Foutmeldingen

Mislukt de token exchange, dan logt de backend de melding van Keycloak op niveau `ERROR`, inclusief de ingestelde variant. De gebruiker in de browser krijgt die details **niet** te zien: de portal geeft een algemene foutmelding terug. Zoek bij een storing dus altijd in de log van de backend; onderstaande meldingen vind je daar, niet in de frontend.

De regel in de log ziet er zo uit — de melding van Keycloak is het JSON-fragment aan het eind:

```
Token exchange failed with status 403 FORBIDDEN in V2 mode: {"error":"access_denied","error_description":"Client is not within the token audience"}
```

| Melding van Keycloak | Oorzaak |
| -------------------- | ------- |
| `Client is not within the token audience` (`access_denied`, HTTP 403) | De audience mapper op de **frontend** client uit [stap 2](#stap-2-audience-mappers) ontbreekt, waardoor `nl-portal-m2m` niet in de `aud` van de token van de browser staat. Dit is de meest gemaakte fout bij het inrichten van v2. |
| `Standard token exchange is not enabled for the requested client` | [Stap 3](#stap-3-standard-token-exchange-aanzetten) is niet uitgevoerd op de m2m client. |
| `Parameter 'subject_token_type' required for standard token exchange` | De backend staat nog op `v1` terwijl het realm al op v2 staat. |
| `Audience not found` (`invalid_client`) | Er staat nog een `KEYCLOAK_TOKEN_EXCHANGE_AUDIENCE` ingevuld die naar een client verwijst die niet (meer) bestaat. Dit is de melding die je krijgt wanneer de oude doelclient al verwijderd is. |
| `Requested audience not available: <client>` | Er staat een `KEYCLOAK_TOKEN_EXCHANGE_AUDIENCE` ingevuld die naar een bestaande client verwijst die de m2m client niet mag uitgeven. |

De laatste twee meldingen hebben dezelfde oorzaak — een achtergebleven audience — maar verschillen afhankelijk van of de client nog bestaat.

## Audience validatie

Zie [Audience validatie](keycloak.md#audience-validatie) op de algemene Keycloak-pagina voor wat dit is en waarom het verstandig is.

De audience mappers uit [stap 2](#stap-2-audience-mappers) zijn precies de voorwaarde om het aan te kunnen zetten:

```
SPRING_SECURITY_OAUTH2_RESOURCESERVER_JWT_AUDIENCES=nl-portal-m2m
```

**Let op:** dezelfde decoder verwerkt zowel de token van de browser als de geëxchangede token. Ontbreekt de mapper op één van beide clients, dan mislukt élk verzoek. Zet dit dus pas aan nadat stap 2 op beide clients is uitgevoerd.

## Toekomst

`token-exchange-version` is nieuw in 4.0.0. In 5.0 wordt `v2` de standaardwaarde en in een latere release verdwijnt `v1` helemaal. Nieuwe omgevingen richt je daarom direct op v2 in.
